---
title: 'Na preventivní zdravotní prohlídky upozorní aplikace Loono a Česko.Digital'
author: hrudka
date: 2021-6-4-17-00
lang: cs
slug: tz-loono
description: 'Nezisková organizace Loono, která se už sedmým rokem zabývá edukací v oblasti zdravotní prevence, se spojila s vývojáři a dalšími dobrovolníky z komunity expertních dobrovolníků Česko.Digital. Společně pracují na vývoji interaktivní aplikace s pracovním názvem Průvodce prevencí, která by měla uživatelům připomínat preventivní prohlídky a zároveň je o prevenci a zdraví vzdělávat.'
cover: https://givt.cz/images/orgLogos/3669_loono_grafika_logoemail-1-2-.png
---

# Na preventivní zdravotní prohlídky upozorní aplikace Loono a Česko.Digital

**Praha, 26. dubna 2021 - Nezisková organizace Loono, která se už sedmým rokem zabývá edukací v oblasti zdravotní prevence, se spojila s vývojáři a dalšími dobrovolníky z komunity expertních dobrovolníků Česko.Digital. Společně pracují na vývoji interaktivní aplikace s pracovním názvem Průvodce prevencí, která by měla uživatelům připomínat preventivní prohlídky a zároveň je o prevenci a zdraví vzdělávat.**

Podle dat Státního zdravotnického ústavu má v České republice **více než polovina lidí nedostatečnou zdravotní gramotnost**. S dosažením dospělého věku prudce klesá také návštěvnost preventivních prohlídek, jen praktického lékaře pravidelně navštěvuje **pouze 25 % dospělých Čechů**. To chce organizace Loono ve spolupráci s Česko.Digital změnit. 

*„Společně vytvoříme místo, kde budou dostupné kompletní informace o prevenci závažných a civilizačních onemocnění v přehledné, srozumitelné a zábavné podobě,“* říká o aplikaci, jejíž první verze by měla být spuštěna letos v září, Blanka Sigmundová, ředitelka Loono a koordinátor celého projektu.

Hlavní cíl aplikace je **aktivizace uživatelů k akci**, proto aby začali preventivní prohlídky využívat a dbali na zásady primární prevence. Vývojáři z řad dobrovolníků Česko.Digital proto plánují do aplikace přidat motivační aspekt a funkcionality, které zajistí, aby lidé jen pasivně nekonzumovali obsah, ale skutečně pro své zdraví začali něco dělat.

*„V prevenci zdraví a hlavně v přebírání odpovědnosti za pohodu svého těla i ducha vidíme velký smysl, a proto máme radost, že můžeme přiložit ruku k dílu při vývoji aplikace. Těší nás, že toto téma zvedá právě Loono, protože má v této oblasti komplexní zkušenosti a díky jejich odhodlání a elánu věříme, že bude mít kýžený dopad na českou populaci,“* říká Romana Pokorná, projektová koordinátorka Česko.Digital. 

Podle organizace Loono je velkým benefitem aplikace právě přehlednost a uskupení všech důležitých a ověřených informací na jednom místě, díky čemuž se mohou uživatelé v otázkách zdraví a prevence lépe orientovat, porozumět jim a dokázat si tak vyvodit relevantní závěry. 

*„Věříme, že Loono aplikace pomůže lidem žít zdravějším a kvalitním životem a díky včasné diagnóze různých onemocnění také zvýší šanci na úspěšné vyléčení,”* doplňuje Sigmundová.

## Kontakt pro média
Lucie Ellingerová, PR & Marketing Manager, Česko.Digital, pr@cesko.digital, lucie.ellinger@cesko.digital, 775 092 497

Kateřina Svobodová, PR & Communications Manager, Loono, pr@loono.cz, 774 388 261

## O Česko.Digital
Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu měnit Česko k lepšímu. Od svého založení v květnu 2019 sdružila přes 3 600 vývojářů, designérů, projektových a produktových manažerů a marketérů. Více o Česko.Digital na cesko.digital.

## O Loono
Loono je tým mladých lékařů, studentů medicíny a dalších profesionálů. Skrze workshopy a webináře ve školách, firmách i na festivalech vzdělávají veřejnost v oblasti prevence onkologických (#prsakoule) a kardiovaskulárních onemocnění (Žiješ srdcem). Nezapomínají ale ani na reprodukční (Dole dobrý) a duševní zdraví (Dobré nitro). Více na www.loono.cz nebo na sociálních sítích @loonocz.
